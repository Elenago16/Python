Utanför dörren stod en man och lyssnade intensivt i den mörka korridoren. Han hade skuggat Digby Groat hela eftermiddagen och följt efter honom in i huset. När han fick höra ljudet av fotsteg från rummet, smög han sig in i en sidogång och väntade. Eunice flög förbi, och Jim Steele ansåg tiden inne att flytta på sig. Inom få minuter skulle hela huset vara på benen, ty han slöt sig till,  att den gamla damen svimmat. Det var ett övermodigt, tokigt företag han givit sig på,  när han trängt in så pass tidigt på eftermiddagen, men han hade starka skäl för att ta reda på vad som stod i ett brev, som han sett stickas i Digbys hand tidigare på eftermiddagen.
